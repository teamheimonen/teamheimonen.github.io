---
layout: page
title: Bio
description: "I am. "
headline: "Better get up and ride"
categories: personal
comments: false
mathjax: null
featured: false
published: true
---

Minä olen Pekka Heimonen, 55 vuotias pöljän innokas pyöräilijä. Tämä saitti, jossa kerron yrityksestäni
tehdä tunnin ajon maailmanennätys, on olemassa siksi, että olen kahdesti kokenut AVH:n, 
aivoverenkiertohäiriön, aivoinfarktin, joihin syynä ovat perintötekijät ja korkea verenpaine. Haluan nyt 
omalta osaltani lisätä yleistä tietoisuutta korkean verenpaineen vaaroista ja riskeistä tämän ennätystempauksen avulla. 

Minä itse olen ollut onnekas ja toipunut kummastakin AVH:sta erinomaisesti, oman teoriani mukaan pääasiassa pyöräilyn 
avulla ja ansiosta. Viimeisestä, vuoden 2014 elokuun lopussa tapahtuneesta, AVH:sta on enää jäljellä vain väsymystä ja ajoittaista tasapainon epävarmuutta,
jonka takia ajan ja urheilen nykyisin kolmipyöräisellä nojapyörällä, trikella. Trike onkin mahtava laite kaikenlaiseen
kuntoutumiseen, sitä voi ajaa vaikka ajaminen normipyörällä ei onnistuisi. Ylipaino, selkä- tai niskakivut,
tasapaino-ongelmat tai vaikka kehon toisen puolen huono toiminta ei estä turvallista ja mukavaa ajoa. Nojapyöräillessä
ei myöskään ole olemassa satulan aiheuttamaa epämukavuutta eikä kipua istumalihaksiston suunnalla vaikka matka olisi pitkä ja
lenkki kestäisi puoli päivää.

## Trike

Trikeen liittyy myös tämän saitin syvin olemus: tähtäimessäni oleva WRRA:n tunnin ajon maailmanennätys Trike-luokassa ja Masters ikäryhmässä.
WRRA on World Recumbent Racing Association, organisaatio, joka ratifioi ja pitää kirjaa nojapyöräilyn maailmanennätyksistä ja
jonka sääntöjen mukaan ennätysyritykset ajetaan. Tästä omasta ennätyksestäni on myös kokonaan [oma artikkelinsa](../fi/projekti), 
jossa olen yrittänyt kuvata asiaa tarkemmin.

Monelle suomalaiselle ei-pyöräilijälle sana recumbent on kummajainen, suomeksi se on
nojapyörä. Siis polkupyörä, jota ajetaan nojallaan, vähän kuin sohvalla istuen. Tai itse asiassa omaa kilpa-trikeäni ajetaan paremminkin
sohvalla selällään maaten ja vielä sitä ei ajeta millään lailla, sillä se on parhaillaan CARBONTRIKESin pajalla työn alla.
Ruotsalainen, Tukholman lähellä sijatseva CARBONTRIKES on mukana tässä ennätyshankkeessa ja on yksi harvoista hiilikuituisten 
nopeiden urheilullisten trike-nojapyörien valmistajista tällä planeetalla.

## Treenaus

Valmistaudun parhaillaan vuoden 2016  elokuussa tapahtuvaan ennätysyritykseen hankkeessani kumppanina mukana olevan 
TrainerRoad:n valmennusohjelmalla. Treenit ajan pääasiassa sisällä harjoitusrullien päällä. Näin tehoon perustuva treenaus
onnistuu tarkemmin ja helpommin kuin ulkosalla, jossa mäet ja liikenneolosuhteet aiheuttaisivat turhaa häiriöitä ja 
epätarkkuutta treenisetteihin. Onneksi tuo TrainerRoadin softa pystyy pitämään harjoitusten aikaisen mielenkiinnon yllä
edes jollakin tavalla - normaali rullien tai trainerin päällä ajaminenhan on niin yksitoikkoista puuhaa, että motivaation
kanssa tulee helposti ongelmia.

## Aiemmin
Olen pyöräillyt aktiivisesti ensimmäisen AVH:ni jälkeen, vuodesta 2008, pääasiassa maantiepyörällä. Näistä aiemmista saavutuksistani olen tehnyt [erillisen artikkelin](/fi/ccv),
joka ehkä antanee vähän perspektiiviä ennätysyritykselle - keskitasoinen 55-vuotias amatööri, joka on enemmän innokas kuin lahjakas.

## Tavoitteeni

50% suomalaisista miehistä kuuluu AVH riskiryhmään
korkean verenpaineen takia. AVH on maailmanlaajuisesti neljänneksi yleisin tappaja, silti asiasta puhutaan mediassa
mitättömän vähän. Toivon, että 

1. Onnistuessaan tämä pieni hankkeeni saisi edes yhden henkilön kiinnostumaan verenpaineestaan.
2. Hankkeeni kannustaisi ihmisiä liikkumaan säännöllisesti - se on parasta lääkettä hyvinvoinnille ja verenpaineelle.
3. Hankkeeni kannustaisi AVH-potilaita ja heidän läheisiään jaksamaan aloittamaan liikunnan - se parantaa.
  
